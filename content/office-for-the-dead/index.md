+++
gallery1 = [""]
text = ""
title = "Office for the Dead (Officium Pro Defunctis)"
toggle = false

+++

# Officium Pro Defunctis


Dicitur integrum cum Invitatorio et tribus Nocturnis, et Antiphonae duplicantur, tam ad Vesperas, quam ad Matutinum, in die omnium Fidelium defunctorum, in die Depositionis, et in Anniversario alicuius defuncti, cum una tantum Oratione, ut infra, et ad Vesperas omittitur Psalmus, Lauda anima mea, et ad Laudes, De profundis, reliquo anni tempore dicitur officium, ut est notatum.

## Ad Vesperas

Absolute incipitur:

Ant: Placebo Domino.

Psalmus 114

Dilexi, quoniam exaudiet Dominus: vocem orationis meae.

Quia inclinavit aurem suam mihi: et in diebus meis invocabo.

Circumdederunt me dolores mortis: pericula inferni invenerunt me.

Tribulationem, et dolorem inveni: et nomen Domini invocavi.

O Domine, libera animam meam, misericors Dominus, et iustus: et Deus noster miseretur.

Custodiens parvulos Dominus: humiliatus sum, et liberavit me.

Convertere anima mea in requiem tuam: quia Dominus benefecit tibi.

Quia eripuit animam meam de morte: oculos meos a lacrymis, pedes meos a lapsu.

Placebo Domino: in regione vivorum.

Requiem aeternam dona eis Domine: et lux perpetua luceat eis.

Ant: Placebo Domino in regione vivorum.

Ant: Heu mihi.

Psalmus 119

Ad Dominum cum tribularer, clamavi: et exaudivit me.

Domine libera animam meam a labiis iniquis: et a lingua dolosa.

Quid detur tibi, aut quid apponatur tibi: ad linguam dolosam?

Sagittae potentis acutae: cum carbonibus desolatoriis.

Heu mihi, quia incolatus meus prolongatus est, habitavi cum habitantibus Cedar: multum incola fuit anima mea.

Cum his, qui oderunt pacem, eram pacificus: cum loquebar illis, inpugnabant me gratis.

Requiem aeternam dona eis Domine: et lux perpetua luceat eis.

Ant: Heu mihi Domine, quia incolatus meus prolongatus est.

Ant: Dominus.

Psalmus 120

Levavi oculos meos in montes: unde veniet auxilium mihi.

Auxilium meum a Domino: qui fecit caelum et terram.

Non det in commotionem pedem tuum: neque dormitet, qui custodit te.

Ecce non dormitabit: neque dormiet, qui custodit Israel.

Dominus custodit te, Dominus protectio tua: super manum dexteram tuam.

Per diem sol non uret te: neque luna per noctem.

Dominus custodit te ab omni malo: custodiat animam tuam Dominus.

Dominus custodiat introitum tuum, et exitum tuum: ex hoc nunc, et usque in saeculum.

Requiem aeternam dona eis Domine: et lux perpetua luceat eis.

Ant: Dominus custodiat te ab omni malo, custodiat animam tuam Dominus.

Ant: Si iniquitates.

Psalmus 129

De profundis clamavi ad te Domine: Domine exaudi vocem meam.

Fiant aures tuae intendentes: in vocem deprecationis meae.

Si iniquitates observaveris Domine: Domine quis sustinebit?

Quia apud te propitiatio est: et propter legem tuam sustinui te Domine.

Sustinuit anima mea in verbo eius: speravit anima mea in Domino.

A custodia matutina usque ad noctem: speret Israel in Domino.

Quia apud Dominum misericordia: et copiosa apud eum redemptio.

Et ipse redimet Israel: ex omnibus iniquitatibus eius.

Requiem aeternam dona eis Domine: et lux perpetua luceat eis.

Ant: Si iniquitates observaveris Domine, Domine quis sustinebit?

Ant: Opera.

Psalmus 137

Confitebor tibi Domine in toto corde meo: quoniam audisti verba oris mei.

In conspectu angelorum psallam tibi: adorabo ad templum sanctum tuum, et confitebor nomini tuo.

Super misericordia tua, et veritate tua: quoniam magnificasti super omne nomen sanctum tuum.

In quacumque die invocavero te, exaudi me: multiplicabis in anima mea virtutem.

Confiteantur tibi Domine omnes reges terrae: quia audierunt omnia verba oris tui.

Et cantent in viis Domini: quoniam magna est gloria Domini.

Quoniam excelsus Dominus, et humilia respicit: et alta a longe cognoscit.

Si ambulavero in medio tribulationis, vivificabis me: et super iram inimicorum meorum extendisti manum tuam, et salvum me fecit dextera tua.

Dominus retribuet pro me, Domine misericordia tua in saeculum: opera manuum tuarum ne despicias.

Requiem aeternam dona eis Domine: et lux perpetua luceat eis.

Ant: Opera manuum tuarum Domine ne despicias.

V: Audivi vocem de caelo dicentem mihi.

R: Beati mortui qui in Domino moriuntur.

Ant: Omne.

Canticum Beatae Mariae Virginis 
Luc. 1

Magnificat: anima mea Dominum.

Et exultavit spiritus meus: in Deo salutari meo.

Quia respexit humilitatem ancillae suae: ecce enim ex hoc beatam me dicent omnes generationes.

Quia fecit mihi magna, qui potens est: et sanctum nomen eius.

Et misericordia eius, a progenie et progenies: timentibus eum.

Fecit potentiam in brachio suo: dispersit superbos mente cordis sui.

Deposuit potentes de sede: et exaltavit humiles.

Esurientes implevit bonis: et divites dimisit inanes.

Suscepit Israel puerum suum: recordatus misericordiae suae.

Sicut locutus est ad patres nostros: Abraham, et semini eius in saecula.

Requiem aeternam dona eis Domine: et lux perpetua luceat eis.

Ant: Omne, quod dat mihi Pater, ad me veniet, et eum qui venit ad me, non eiiciam foras.

Preces infrascriptae in ferialibus diebus dicuntur flexis genibus:

Pater noster, qui es in caelis, sanctificetur nomen tuum: adveniat regnum tuum: fiat voluntas tua, sicut in caelo et in terra: panem nostrum quotidianum da nobis hodie et dimitte nobis debita nostra, sicut et nos dimittimus debitoribus nostris.

V: Et ne nos inducas in tentationem.

R: Sed libera nos a malo.

Psalmus 145

Lauda anima mea Dominum: laudabo Dominum in vita mea: psallam Deo meo quamdiu fuero.

Nolite confidere in principibus: in filiis hominum, in quibus non est salus.

Exibit spiritus eius, et revertetur in terram suam: in illa die peribunt omnes cogitationes eorum.

Beatus cuius Deus Iacob adiutor eius, spes eius in Domino Deo ipsius: qui fecit caelum et terram, mare et omnia quae in eis sunt.

Qui custodit veritatem in saeculum, facit iudicium iniuriam patientibus: dat escam esurientibus.

Dominus solvit conpeditos: Dominus illuminat caecos.

Dominus erigit elisos: Dominus diligit iustos.

Dominus custodit advenas, pupillum et viduam suscipiet: et vias peccatorum disperdet.

Regnabit Dominus in saecula, Deus tuus Sion: in generatione et generationem.

Requiem aeternam dona eis Domine: et lux perpetua luceat eis.

V: A porta inferi.

R: Erue Domine animas eorum.

V: Requiescant in pace.

R: Amen.

V: Domine exaudi orationem meam.

R: Et clamor meus ad te veniat.

Oratio

Deus, qui inter Apostolicos sacerdotes famulos tuos pontificali seu sacerdotali fecisti dignitate vigere: praesta quaesumus: ut eorum quoque perpetuo aggregentur consortio.

Deus veniae largitor et humanae salutis amator, quaesumus clementiam tuam: ut nostrae congregationis fratres, propinquos, et benefactores, qui ex hoc saeculo transierunt, beata Maria semper virgine intercedente cum omnibus sanctis tuis, ad perpetuae beatitudinis consortium pervenire concedas. Fidelium Deus omnium conditor, et redemptor animabus famulorum, famularumque tuarum remissionem cunctorum tribue peccatorum: ut indulgentiam, quam semper optaverunt, piis supplicationibus consequantur. Qui vivis et regnas in saecula saeculorum.

R: Amen.

V: Requiem aeternam dona eis Domine.

R: Et lux perpetua luceat eis.

V: Requiescant in pace.

R: Amen.

## Ad Matutinum

Dicitur sequens Invitatorium in die Commemorationis omnium defunctorum, et quoties dicuntur tres Nocturni, ut supra, aliis vero temporibus omittitur, et inchoatur ab Antiphona Psalmorum Nocturni, et dicitur tantum unum Nocturnum cum suis Laudibus, hoc ordine: Secunda et quinta feria, primum Nocturnum. Tertia et sexta, secundum Nocturnum. Quarta feria et Sabbatho, tertium Nocturnum.

Invitatorium:

Regem, cui omnia vivunt, Venite adoremus.

Et repetitur:

Regem, cui omnia vivunt, Venite adoremus.

Psalmus 94

Venite exultemus Domino, iubilemus Deo salutari nostro: praeoccupemus faciem eius in confessione: et in psalmis iubilemus ei.

Regem, cui omnia vivunt, Venite adoremus.

Quoniam Deus magnus Dominus, et rex magnus super omnes deos: quoniam non repellet Dominus plebem suam: quia in manu eius sunt omnes fines terrae: et altitudines montium ipse conspicit.

Venite adoremus.

Quoniam ipsius est mare, et ipse fecit illud: et aridam fundaverunt manus eius: venite adoremus, et procidamus ante Deum: ploremus coram Domino, qui fecit nos: quia ipse est Dominus Deus noster:nos autem populus eius, et oves pascuae eius.

Regem, cui omnia vivunt, Venite adoremus.

Hodie si vocem eius audieritis, nolite obdurare corda vestra, sicut in exacerbatione secundum diem tentationis in deserto: ubi tentaverunt me patres vestri: probaverunt, et viderunt opera mea.

Venite adoremus.

Quadraginta annis proximus fui generationi huic: et dixi, semper hi errant corde: ipsi vero non cognoverunt vias meas: quibus iuravi in ira mea, si introibunt in requiem meam.

Regem, cui omnia vivunt, Venite Adoremus.

Requiem aeternam dona eis Domine: et lux perpetua luceat eis.

Venite adoremus.

Regem, cui omnia vivunt, Venite adoremus.

## Ad Laudes

Ant: Exultabunt Domino.

Psalmus 50

Miserere mei Deus: secundum magnam misericordiam tuam.

Et secundum multitudinem miserationum tuarum: dele iniquitatem meam.

Amplius lava me ab iniquitate mea: et a peccato meo munda me.

Quoniam iniquitatem meam ego cognosco: et peccatum meum contra me est semper.

Tibi soli peccavi, et malum coram te feci: ut iustificeris in sermonibus tuis, et vincas cum iudicaris.

Ecce enim in iniquitatibus conceptus sum: et in peccatis concepit me mater mea.

Ecce enim veritatem dilexisti: incerta et occulta sapientiae tuae manifestasti mihi.

Asperges me hyssopo, et mundabor: lavabis me, et super nivem dealbabor.

Auditui meo dabis gaudium, et laetitiam: et exultabunt ossa humiliata.

Averte faciem tuam a peccatis meis: et omnes iniquitates meas dele.

Cor mundum crea in me Deus: et spiritum rectum innova in visceribus meis.

Ne proicias me a facie tua: et spiritum sanctum tuum ne auferas a me.

Redde mihi laetitiam salutaris tui: et spiritu principali confirma me.

Docebo iniquos vias tuas: et impii ad te convertentur.

Libera me de sanguinibus Deus, Deus salutis meae: et exultabit lingua mea iustitiam tuam.

Domine labia mea aperies: et os meum annunciabit laudem tuam.

Quoniam si voluisses, sacrificium dedissem utique: holocaustis non delectaberis.

Sacrificium Deo Spiritus contribulatus: cor contritum, et humiliatum Deus non despicies.

Benigne fac Domine in bona voluntate tua Sion: et aedificentur muri Hierusalem.

Tunc acceptabis sacrificium iustitiae, oblationes, et holocausta: tunc inponent super altare tuum vitulos.

Requiem aeternam dona eis Domine: et lux perpetua luceat eis.

Ant: Exultabunt Domino ossa humiliata.

Ant: Exaudi Domine.

Psalmus 64

Te decet hymnus Deus in Sion: et tibi reddetur votum in Hierusalem.

Exaudi orationem meam: ad te omnis caro veniet.

Verba iniquorum praevaluerunt super nos: et impietatibus nostris tu propitiaberis.

Beatus quem elegisti, et assumpsisti: inhabitabit in atriis tuis.

Replebimur in bonis domus tuae: sanctum est templum tuum, mirabile in aequitate.

Exaudi nos Deus salutaris noster: spes omnium finium terrae, et in mari longe.

Praeparans montes in virtute tua accinctus potentia: qui conturbas profundum maris, sonum fluctuum eius.

Turbabuntur, gentes et timebunt qui inhabitant terminos a signis tuis: exitus matutini et vesperae delectabis.

Visitasti terram, et inebriasti eam: multiplicasti locupletare eam.

Flumen Dei repletum est aquis: parasti cibum illorum, quoniam ita est praeparatio eius.

Rivos eius inebrians multiplica genimina eius: in stillicidiis eius laetabitur germinans.

Benedices coronae anni benignitatis tuae, et campi tui replebuntur ubertate.

Pinguescent speciosa deserti: et exultatione colles accingentur.

Induti sunt arietes ovium, et valles abundabunt frumento: clamabunt, etenim hymnum dicent.

Requiem aeternam dona eis Domine: et lux perpetua luceat eis.

Ant: Exaudi Domine orationem meam, ad te omnis caro veniet.

Ant: Me suscepit.

Psalmus 62

Deus Deus meus: ad te de luce vigilo.

Sitivit in te anima mea: quam multipliciter tibi caro mea.

In terra deserta, invia, et inaquosa, sic in sancto apparui tibi: ut viderem virtutem tuam et gloriam tuam.

Quoniam melior est misericordia tua super vitas: labia mea laudabunt te.

Sic benedicam te in vita mea: et in nomine tuo levabo manus meas.

Sicut adipe, et pinguidine repleatur anima mea: et labiis exultationis laudabit os meum.

Sic memor fui tui super stratum meum, in matutinis meditabor in te: quia fuisti adiutor meus.

Et in velamento alarum tuarum exultabo, adhaesit anima mea post te: me suscepit dextera tua.

Ipsi vero in vanum quaesierunt animam meam, introibunt in inferiora terrae: tradentur in manus gladii, partes vulpium erunt.

Rex vero laetabitur in Deo, laudabunturomnes, qui iurant in eo: quia obstructum est os loquentium iniqua.

Psalmus 66

Deus misereatur nostri, et benedicat nobis: illuminet vultum suum super nos, et misereatur nostri.

Ut cognoscamus in terra viam tuam: in omnibus gentibus salutare tuum.

Confiteantur tibi populi Deus: confiteantur tibi populi omnes.

Laetentur et exultent gentes, quoniam iudicas populos in aequitate: et gentes in terra dirigis.

Confiteantur tibi populi Deus, confiteantur tibi populi omnes: terra dedit fructum suum.

Benedicat nos Deus, Deus noster, benedicat nos Deus: et metuant eum omnes fines terrae.

Requiem aeternam dona eis Domine: et lux perpetua luceat eis.

Ant: Me suscepit dextera tua Domine.

Ant: A porta inferi.

Canticum Ezechiae 

Isaia 38

Ego dixi in dimidio dierum meorum: vadam ad portas inferi.

Quaesivi residuum annorum meorum : dixi, non videbo Dominum Deum in terra viventium.

Non aspiciam hominem ultra: et habitatorem quietis.

Generatio mea ablata est: et convoluta est a me, quasi tabernaculum pastorum.

Praecisa est velut a texente vita mea, dum adhuc ordirer, succidit me: de mane usque ad vesperam finies me.

Sperabam usque ad mane: quasi leo sic contrivit omnia ossa mea.

De mane usque ad vesperam finies me: sicut pullus hirundinis, sic clamabo, meditabor ut columba.

Attenuati sunt oculi mei: suspicientes in excelsum.

Domine vim patior, responde pro me: quid dicam, aut quid respondebit mihi, cum ipse fecerim?

Recogitabo tibi omnes annos meos: in amaritudine animae meae.

Domine si sic vivitur, et in talibus vita spiritus mei, corripies me, et vivificabis me: ecce in pace amaritudo mea amarissima.
Tu autem eruisti animam meam ut non periret: proiecisti post tergum tuum omnia peccata mea.

Quia non infernus confitebitur tibi, neque mors laudabit te: non expectabunt qui descendunt in lacum, veritatem tuam.

Vivens vivens ipse confitebitur tibi, sicut et ego hodie: pater filiis notam faciet veritatem tuam.

Domine salvum me fac: et psalmos nostros cantabimus cunctis diebus vitae nostrae, in domo Domini.

Requiem aeternam dona eis Domine: et lux perpetua luceat eis.

Ant: A porta inferi erue Domine animam meam.

Ant: Omnis spiritus.

Psalmus 148

Laudate Dominum de caelis: laudate eum in excelsis.

Laudate eum omnes angeli eius: laudate eum omnes virtutes eius.

Laudate eum Sol et Luna: laudate eum omnes stellae et lumen.

Laudate eum caeli caelorum: et aquae quae super caelos sunt, laudent nomen Domini.

Quia ipse dixit, et facta sunt: ipse mandavit, et creata sunt.

Statuit ea in aeternum, et in saeculum saeculi: praeceptum posuit, et non praeteribit.

Laudate Dominum de terra: dracones et omnes abyssi.

Ignis, grando, nix, glacies, spiritus procellarum, quae faciunt verbum eius.

Montes, et omnes colles: ligna fructifera, et omnes cedri.

Bestiae, et universa pecora: serpentes, et volucres pennatae.

Reges terrae, et omnes populi: principes, et omnes iudices terrae.

Iuvenes, et virgines, senes cum iunioribus laudent nomen Domini: quia exaltatum est nomen eius solius.

Confessio eius super caelum et terram: et exaltavit cornu populi sui.

Hymnus omnibus Sanctis eius, filiis Israel: populo appropinquanti sibi.

Psalmus 149

Cantate Domino canticum novum: laus eius in ecclesia Sanctorum.

Laetetur Israel in eo, qui fecit eum: et filiae Sion exultent in Rege suo.

Laudent nomen eius in choro: in tympano, et psalterio psallant ei.

Quia beneplacitum est Domino in populo suo: et exaltavit mansuetos in salutem.

Exultabunt Sancti in gloria: laetabuntur in cubilibus suis.

Exultationes Dei in gutture eorum: et gladii ancipites in manibus eorum.

Ad faciendam vindictam in nationibus: increpationes in populis.

Ad alligandos reges eorum in compedibus: et nobiles eorum in manicis ferreis.

Ut faciant in eis iudicium conscriptum: gloria haec est omnibus Sanctis eius.

Psalmus 150

Laudate Dominum in Sanctis eius: laudate eum in firmamento virtutis eius.

Laudate eum in virtutibus eius: laudate eum secundum multitudinem magnitudinis eius.

Laudate eum in sono tubae: laudate eum in psalterio et cithara.

Laudate eum in tympano et choro: laudate eum in chordis, et organo.

Laudate eum in cymbalis bene sonantibus, laudate eum in cymbalis iubilationis: omnis spiritus laudet Dominum.

Requiem aeternam dona eis Domine: et lux perpetua luceat eis.

Ant: Omnis spiritus laudet Dominum.

V: Audivi, vocem de caelo dicentem mihi.

R: Beati mortui qui in Domino moriuntur.

Ant: Ego sum.

Canticum 

Zachariae Luc. 1

Benedictus Dominus Deus Israel: quia visitavit, et fecit redemptionem plebis suae.

Et erexit cornu salutis nobis: in domo David pueri sui.

Sicut locutus est per os sanctorum: qui a saeculo sunt prophetarum eius.

Salutem ex inimicis nostris: et de manu omnium qui oderunt nos.

Ad faciendam misericordiam cum patribus nostris: et memorari testamenti sui sancti.

Iusiurandum, quod iuravit ad Abraham patrem nostrum: daturum se nobis.

Ut sine timore de manu inimicorum nostrorum liberati: serviamus illi.

In sanctitate et iustitia coram ipso: omnibus diebus nostris.

Et tu puer, propheta Altissimi vocaberis: praeibis enim ante faciem Domini, parare vias eius.

Ad dandam scientiam salutis plebi eius: in remissionem peccatorum eorum.

Per viscera misericordiae Dei nostri: in quibus visitavit nos oriens ex alto.

Illuminare his, qui in tenebris et in umbra mortis sedent: ad dirigendos pedes nostros in viam pacis.

Requiem aeternam dona eis Domine: et lux perpetua luceat eis.

Ant: Ego sum resurrectio et vita: qui credit in me, etiam si mortuus fuerit, vivet, et omnis qui vivit, et credit in me, non morietur in aeternum.

Preces infrascriptae in Ferialibus diebus dicuntur flexis genibus, secreto:

Pater noster, qui es in caelis, sanctificetur nomen tuum: adveniat regnum tuum: fiat voluntas tua, sicut in caelo et in terra: panem nostrum quotidianum da nobis hodie et dimitte nobis debita nostra, sicut et nos dimittimus debitoribus nostris.

V: Et ne nos inducas in tentationem.

R: Sed liber nos a malo.

Psalmus 129

De profundis clamavi ad te Domine, Domine exaudi vocem meam.

Fiant aures tuae intendentes: in vocem deprecationis meae.

Si iniquitates observaveris Domine: Domine quis sustinebit?

Quia apud te propitiatio est: et propter legem tuam sustinui te Domine.

Sustinuit anima mea in verbo eius: speravit anima mea in Domino.

A custodia matutina usque ad noctem: speret Israel in Domino.

Quia apud Dominum misericordia: et copiosa apud eum redemptio.

Et ipse redimet Israel: ex omnibus iniquitatibus eius.

Requiem aeternam dona eis Domine: et lux perpetua luceat eis.

V: A porta inferi.

R: Erue Domine animas eorum.

V: Requiescant in pace.

R: Amen.

V: Domine exaudi orationem meam.

R: Et clamor meus ad te veniat.

Oratio:

Deus, qui inter apostolicos sacerdotes famulos tuos pontificali seu sacerdotali fecisti dignitate vigere: praesta quaesumus, ut eorum quoque perpetuo aggregentur consortio.

Deus veniae largitor, et humanae salutis amator, quaesumus clementiam tuam: ut nostrae congregationis fratres, propinquos, et benefactores, qui ex hoc saeculo transierunt, beata Maria semper virgine intercedente cum omnibus Sanctis tuis, ad perpetuae beatitudinis consortium pervenire concedas.

Fidelium Deus omnium conditor et redemptor, animabus famulorum, famularumque tuarum remissionem cunctorum tribue peccatorum: ut indulgentiam, quam semper optaverunt, piis supplicationibus consequantur. Qui vivis et regnas in saecula saeculorum.

R: Amen.

V: Requiem aeternam dona eis Domine.

R: Et lux perpetua luceat eis.

V: Requiescant in pace.

R: Amen.

# Office for the Dead
